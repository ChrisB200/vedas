<!DOCTYPE html>
<html lang="en">
<head>
    <meta charset="UTF-8">
    <title>ṛgveda</title>
    <link rel="stylesheet" href="vedas.css"> 
    <link rel="icon" type="image/png" href="media/swastika.png">
</head>
<body>
        <!-- Title -->
        <h1 class="heading"> Ṛgveda </h1>
        <p class="subtitle"> by loka </p>
    <hr>
    <div>
        <!-- BOOK 1 HYMN 1-->
        <h2>Book 1, Hymn 1</h2>
            <p>
                agním īḻe puróhitam yajñásya devám ṛtvíjam । <br>
                hótāram ratnadhā́tamam ॥ <br>
            </p>
            <p>
                agníḥ pū́rvebhir ṛ́ṣibhir ī́́diyo nū́tanair utá । <br>
                sá devā́m̐ éhá vakṣati ॥ <br>
            </p>
            <p>
                agnínā rayím aśnavat póṣam evá divé-dive । <br>
                yaśásam vīrávattamam ॥ <br>
            </p>
            <p>
                ágne yáṃ yajñám adhvaráṃ viśvátaḥ paribhū́r ási । <br>
               sá íd́ devéṣu gachati ॥ <br>
            </p>
            <p>
                agnír hótā kavíkratuḥ satyáś citráśravastamaḥ । <br>
                devó devébhir ā́ gamat ॥ <br>
            </p>
            <p>
                yád aṅgá dāśúṣe tvám ágne bhadráṃ kariṣyási । <br>
                távét tát satyám angiraḥ ॥ <br>
            </p>
            <p>
                úpa tvāgne divé-dive dóṣāvastar dhiyā́ vayám । <br>
                námo bháranta émasi ॥ <br>
            </p>
            <p>
                rā́jantam adhvaráṇāṃ gopā́m ṛtásya dī́divim । <br>
                várdhamānam své dáme ॥ <br>
            </p>
            <p>
                sá naḥ pitéva sūnávé ’gne sūpāyanó bhava  <br>
                sácasvā nah svastáye ॥ <br>
            </p>
    <hr>

        <!-- BOOK 1 HYMN 2-->
        <h2>Book 1, Hymn 2</h2>
            <p>
                vā́yav ā́ yāhi darśata imé sómā áraṃkr̥tāḥ । <br>
                téṣām pāhi śrudhī́ hávam ॥ <br>
            </p>
            <p>
                vā́ya ukthébhir jarante tuvā́m áchā jaritā́raḥ । <br>
                sutásomā aharvídaḥ ॥ <br>
            </p>
            <p>
                vā́yo táva prapr̥ñcatī́ dhénā jigāti dāśúṣe । <br>
                urūcī́ sómapītaye ॥ <br>
            </p>
            <p>
                índravāyū imé sutā úpa práyobhir ā́ gatam । <br>
                índavo vām uśánti hí ॥ <br>
            </p>
            <p>
                vā́yav índraś ca cetathaḥ sutā́nāṃ vājinīvasū । <br>
                tā́v ā́ yātam úpa dravát ॥ <br>
            </p>
            <p>
                vā́yav índraś ca sunvatá ā́ yātam úpa niṣkr̥tám । <br>
                makṣú itthā́ dhiyā́ narā ॥ <br>
            </p>
            <p>
                mitráṃ huve pūtádakṣaṃ váruṇaṃ ca riśā́dasam । <br>
                dhíyaṃ ghr̥tā́cīṃ sā́dhantā ॥ <br>
            </p>
            <p>
                r̥téna mitrāvaruṇāv r̥tāvr̥dhāv r̥taspr̥śā । <br>
                krátum br̥hántam āśathe ॥ <br>
            </p>
            <p>
                kavī́ no mitrā́váruṇā tuvijātā́ urukṣáyā । <br>
                dákṣaṃ dadhāte apásam ॥ <br>
            </p>
        
    <hr>
            <!-- BOOK 1 HYMN 2-->
            <h2>Book 1, Hymn 3</h2>
            <p>
                áśvinā yájvarīr íṣo drávatpāṇī śúbhas patī । <br>
                púrubhujā canasyátam ॥ <br>
            </p>
            <p>
                áśvinā púrudaṃsasā nárā śávīrayā dhiyā́ । <br>
                dhíṣṇiyā vánataṃ gíraḥ ॥ <br>
            </p>
            <p>
                dásrā yuvā́kavaḥ sutā́ nā́satyā vr̥ktábarhiṣaḥ । <br>
                ā́ yātaṃ rudravartanī ॥ <br>
            </p>
            <p>
                índrā́ yāhi citrabhāno sutā́ imé tuvāyávaḥ । <br>
                áṇvībhis tánā pūtā́saḥ ॥ <br>
            </p>
            <p>
                índrā́ yāhi dhiyéṣitó víprajūtaḥ sutā́vataḥ । <br>
                úpa bráhmāṇi vāghátaḥ ॥ <br>
            </p>
            <p>
                índrā́ yāhi tū́tujāna úpa bráhmāṇi harivaḥ । <br>
                suté dadhiṣva naś cánaḥ ॥ <br>
            </p>
            <p>
                ómāsaś carṣaṇīdhr̥to víśve devāsa ā́ gata । <br>
                dāśvā́ṃso dāśúṣaḥ sutám ॥ <br>
            </p>
            <p>
                víśve devā́so aptúraḥ sutám ā́ ganta tū́rṇayaḥ । <br>
                usrā́ iva svásarāṇi ॥ <br>
            </p>
            <p>
                víśve devā́so asrídha éhimāyāso adrúhaḥ । <br>
                médhaṃ juṣanta váhnayaḥ ॥ <br>
            </p>
            <p>
                pavākā́ naḥ sárasvatī vā́jebhir vājínīvatī । <br>
                yajñáṃ vaṣṭu dhiyā́vasuḥ ॥ <br>
            </p>
            <p>
                codayitrī́ sūnŕ̥tānāṃ cétantī sumatīnã́m । <br>
                yajñáṃ dadhe sárasvatī ॥ <br>
            </p>
            <p>
                mahó árṇaḥ sárasvatī prá cetayati ketúnā । <br>
                dhíyo víśvā ví rājati ॥ <br>
            </p>
    <hr>
            <!-- Book 1, Hymn 4 -->
            <h2>Book 1, Hymn 4</h2>
            <p>
                surūpakr̥tnúm ūtáye sudúghām iva godúhe । <br>
                juhūmási dyávi-dyavi ॥ <br>
            </p>
            <p>
                úpa naḥ sávanā́ gahi sómasya somapāḥ piba । <br>
                godā́ íd reváto mádaḥ ॥ <br>
            </p>
            <p>
                áthā te ántamānãṃ vidyā́ma sumatīnã́m । <br>
                mā́ no áti khya ā́ gahi ॥ <br>
            </p>
            <p>
                párehi vígram ástr̥tam índram pr̥chā vipaścítam । <br>
                yás te sákhibhya ā́ váram ॥ <br>
            </p>
            <p>
                utá bruvantu no nído nír anyátaś cid ārata । <br>
                dádhānā índra íd dúvaḥ ॥ <br>
            </p>
            <p>
                utá naḥ subhágām̐ arír vocéyur dasma kr̥ṣṭáyaḥ । <br>
                syā́méd índrasya śármaṇi ॥ <br>
            </p>
            <p>
                ém āśúm āśáve bhara yajñaśríyaṃ nr̥mā́danam । <br>
                patayán mandayátsakham ॥ <br>
            </p>
            <p>
                asyá pītvā́ śatakrato ghanó vr̥trā́ṇām abhavaḥ । <br>
                prā́vo vā́jeṣu vājínam ॥ <br>
            </p>
            <p>
                táṃ tvā vā́jeṣu vājínaṃ vājáyāmaḥ śatakrato । <br>
                dhánānām indra sātáye ॥ <br>
            </p>
            <p>
                yó rāyó avánir mahā́n supāráḥ sunvatáḥ sákhā । <br>
                tásmā índrāya gāyata ॥ <br>
            </p>
    <hr>
            <!-- Book 1, Hymn 5 -->
            <h2>Book 1, Hymn 5</h2>
            <p>
                ā́ tu étā ní ṣīdata índram abhí prá gāyata । <br>
                sákhāya stómavāhasaḥ ॥ <br>
            </p>
            <p>
                purūtámam purūṇã́m ī́śānaṃ vā́riyāṇãm । <br>
                índraṃ sóme sácā suté ॥ <br>
            </p>
            <p>
                sá ghā no yóga ā́ bhuvat sá rāyé sá púraṃdhiyām । <br>
                gámad vā́jebhir ā́ sá naḥ ॥ <br>
            </p>
            <p>
                yásya saṃsthé ná vr̥ṇváte hárī samátsu śátravaḥ । <br>
                tásmā índrāya gāyata ॥ <br>
            </p>
            <p>
                sutapā́vne sutā́ imé śúcayo yanti vītáye । <br>
                sómāso dádhiāśiraḥ ॥ <br>
            </p>
            <p>
                tuváṃ sutásya pītáye sadyó vr̥ddhó ajāyathāḥ । <br>
                índra jyaíṣṭhyāya sukrato ॥ <br>
            </p>
            <p>
                ā́ tvā viśantu āśávaḥ sómāsa indra girvaṇaḥ । <br>
                śáṃ te santu prácetase ॥ <br>
            </p>
            <p>
                tuvā́ṃ stómā avīvr̥dhan tuvā́m ukthā́ śatakrato । <br>
                tuvā́ṃ vardhantu no gíraḥ ॥ <br>
            </p>
            <p>
                ákṣitotiḥ saned imáṃ vā́jam índraḥ sahasríṇam । <br>
                yásmin víśvāni paúṃsiyā ॥ <br>
            </p>
            <p>
                mā́ no mártā abhí druhan tanū́nām indra girvaṇaḥ । <br>
                ī́śāno yavayā vadhám ॥ <br>
            </p>
    <hr>
            <!-- Book 1, Hymn 6 -->
            <h2>Book 1, Hymn 6</h2>
            <p>
                yuñjánti bradhnám aruṣáṃ cárantam pári tasthúṣaḥ । <br>
                rócante rocanā́ diví ॥ <br>
            </p>
            <p>
                yuñjánti asya kā́miyā hárī vípakṣasā ráthe । <br>
                śóṇā dhr̥ṣṇū́ nr̥váhasā ॥ <br>
            </p>
            <p>
                ketúṃ kr̥ṇvánn aketáve péśo maryā apeśáse । <br>
                sám uṣádbhir ajāyathāḥ ॥ <br>
            </p>
            <p>
                ã́d áha svadhā́m ánu púnar garbhatvám eriré । <br>
                dádhānā nā́ma yajñíyam ॥ <br>
            </p>
            <p>
                vīḷú cid ārujatnúbhir gúhā cid indra váhnibhiḥ । <br>
                ávinda usríyā ánu ॥ <br>
            </p>
            <p>
                devayánto yáthā matím áchā vidádvasuṃ gíraḥ । <br>
                mahā́m anūṣata śrutám ॥ <br>
            </p>
            <p>
                índreṇa sáṃ hí dŕ̥kṣase saṃjagmānó ábibhyuṣā । <br>
                mandū́ samānávarcasā ॥ <br>
            </p>
            <p>
                anavadyaír abhídyubhir makháḥ sáhasvad arcati । <br>
                gaṇaír índrasya kā́miyaiḥ ॥ <br>
            </p>
            <p>
                átaḥ parijman ā́ gahi divó vā rocanā́d ádhi । <br>
                sám asminn r̥ñjate gíraḥ ॥ <br>
            </p>
            <p>
                itó vā sātím ī́mahe divó vā pā́rthivād ádhi । <br>
                índram mahó vā rájasaḥ ॥ <br>
            </p>
    <hr>
            <!-- Book 1, Hymn 7 -->
            <h2>Book 1, Hymn 7</h2>
            <p>
                índram íd gāthíno br̥hád índram arkébhir arkíṇaḥ । <br>
                índraṃ vā́ṇīr anūṣata ॥ <br>
            </p>
            <p>
                índra íd dháriyoḥ sácā sámmiśla ā́ vacoyújā । <br>
                índro vajrī́ hiraṇyáyaḥ ॥ <br>
            </p>
            <p>
                índro dīrghā́ya cákṣasa ā́ sū́ryaṃ rohayad diví । <br>
                ví góbhir ádrim airayat ॥ <br>
            </p>
            <p>
                índra vā́jeṣu no ava sahásrapradhaneṣu ca । <br>
                ugrá ugrā́bhir ūtíbhiḥ ॥ <br>
            </p>
            <p>
                índraṃ vayám mahādhaná índram árbhe havāmahe । <br>
                yújaṃ vr̥tréṣu vajríṇam ॥ <br>
            </p>
            <p>
                sá no vr̥ṣann amúṃ carúṃ sátrādāvann ápā vr̥dhi । <br>
                asmábhyam ápratiṣkutaḥ ॥ <br>
            </p>
            <p>
                tuñjé-tuñje yá úttare stómā índrasya vajríṇaḥ । <br>
                ná vindhe asya suṣṭutím ॥ <br>
            </p>
            <p>
                vŕ̥ṣā yūthéva váṃsagaḥ kr̥ṣṭī́r iyarti ójasā । <br>
                ī́śāno ápratiṣkutaḥ ॥ <br>
            </p>
            <p>
                yá ékaś carṣaṇīnã́ṃ vásūnãm irajyáti । <br>
                índraḥ páñca kṣitīnã́m ॥ <br>
            </p>
            <p>
                índraṃ vo viśvátas pári hávāmahe jánebhiyaḥ । <br>
                asmā́kam astu kévalaḥ ॥ <br>
            </p>
    <hr>
            <!-- Book 1, Hymn 8 -->
            <h2>Book 1, Hymn 8</h2>
            <p>
                ā́ indra sānasíṃ rayíṃ sajítvānaṃ sadāsáham । <br>
                várṣiṣṭham ūtáye bhara ॥ <br>
            </p>
            <p>
                ní yéna muṣṭihatyáyā ní vr̥trā́ ruṇádhāmahai । <br>
                tuvótāso ní árvatā ॥ <br>
            </p>
            <p>
                índra tvótāsa ā́ vayáṃ vájraṃ ghanā́ dadīmahi । <br>
                jáyema sáṃ yudhí spŕ̥dhaḥ ॥ <br>
            </p>
            <p>
                vayáṃ śū́rebhir ástr̥bhir índra tváyā yujā́ vayám । <br>
                sāsahyā́ma pr̥tanyatáḥ ॥ <br>
            </p>
            <p>
                mahā́m̐ índraḥ paráś ca nú mahitvám astu vajríṇe । <br>
                diyaúr ná prathinā́ śávaḥ ॥ <br>
            </p>
            <p>
                samohé vā yá ā́śata náras tokásya sánitau । <br>
                víprāso vā dhiyāyávaḥ ॥ <br>
            </p>
            <p>
                yáḥ kukṣíḥ somapā́tamaḥ samudrá iva pínvate । <br>
                urvī́r ā́po ná kākúdaḥ ॥ <br>
            </p>
            <p>
                evā́ hí asya sūnŕ̥tā virapśī́ gómatī mahī́ । <br>
                pakvā́ śā́khā ná dāśúṣe ॥ <br>
            </p>
            <p>
                evā́ hí te víbhūtaya ūtáya indra mā́vate । <br>
                sadyáś cit sánti dāśúṣe ॥ <br>
            </p>
            <p>
                evā́ hí asya kā́miyā stóma uktháṃ ca śáṃsiyā । <br>
                índrāya sómapītaye ॥ <br>
            </p>
    <hr>
            <!-- Book 1, Hymn 9 -->
            <h2>Book 1, Hymn 9</h2>
            <p>
                índréhi mátsi ándhaso víśvebhiḥ somapárvabhiḥ । <br>
                mahā́m̐ abhiṣṭír ójasā ॥ <br>
            </p>
            <p>
                ém enaṃ sr̥jatā suté mandím índrāya mandíne । <br>
                cákriṃ víśvāni cákraye ॥ <br>
            </p>
            <p>
                mátsvā suśipra mandíbhi stómebhir viśvacarṣaṇe । <br>
                sácaiṣú sávaneṣu ā́ ॥ <br>
            </p>
            <p>
                ásr̥gram indra te gíraḥ práti tvā́m úd ahāsata । <br>
                ájoṣā vr̥ṣabhám pátim ॥ <br>
            </p>
            <p>
                sáṃ codaya citrám arvā́g rā́dha indra váreṇiyam । <br>
                ásad ít te vibhú prabhú ॥ <br>
            </p>
            <p>
                asmā́n sú tátra codaya índra rāyé rábhasvataḥ । <br>
                túvidyumna yáśasvataḥ ॥ <br>
            </p>
            <p>
                sáṃ gómad indra vā́javad asmé pr̥thú śrávo br̥hát । <br>
                viśvā́yur dhehi ákṣitam ॥ <br>
            </p>
            <p>
                asmé dhehi śrávo br̥hád dyumnáṃ sahasrasā́tamam । <br>
                índra tā́ rathínīr íṣaḥ ॥ <br>
            </p>
            <p>
                vásor índraṃ vásupatiṃ gīrbhír gr̥ṇánta r̥gmíyam । <br>
                hóma gántāram ūtáye ॥ <br>
            </p>
            <p>
                suté-sute níokase br̥hád br̥hatá éd aríḥ । <br>
                índrāya śūṣám arcati ॥ <br>
            </p>
    <hr>
            <!-- Book 1, Hymn 10 -->
            <h2>Book 1, Hymn 10</h2>
            <p>
                gā́yanti tvā gāyatríṇo árcanti arkám arkíṇaḥ । <br>
                brahmā́ṇas tvā śatakrata úd vaṃśám iva yemire ॥ <br>
            </p>
            <p>
                yát sā́noḥ sā́num ā́ruhad bhū́ri áspaṣṭa kártuvam । <br>
                tád índro árthaṃ cetati yūthéna vr̥ṣṇír ejati ॥ <br>
            </p>
            <p>
                yukṣvā́ hí keśínā hárī vŕ̥ṣaṇā kakṣiyaprã́ । <br>
                áthā na indra somapā girā́m úpaśrutiṃ cara ॥ <br>
            </p>
            <p>
                éhi stómām̐ abhí svara abhí gr̥ṇīhi ā́ ruva । <br>
                bráhma ca no vaso sácā índra yajñáṃ ca vardhaya ॥ <br>
            </p>
            <p>
                ukthám índrāya śáṃsiyaṃ várdhanam puruniṣṣídhe । <br>
                śakró yáthā sutéṣu ṇo rāráṇat sakhiyéṣu ca ॥ <br>
            </p>
            <p>
                tám ít sakhitvá īmahe táṃ rāyé táṃ suvī́riye । <br>
                sá śakrá utá naḥ śakad índro vásu dáyamānaḥ ॥ <br>
            </p>
            <p>
                suvivŕ̥taṃ sunirájam índra tvā́dātam íd yáśaḥ । <br>
                gávām ápa vrajáṃ vr̥dhi kr̥ṇuṣvá rā́dho adrivaḥ ॥ <br>
            </p>
            <p>
                nahí tvā ródasī ubhé r̥ghāyámāṇam ínvataḥ । <br>
                jéṣaḥ súvarvatīr apáḥ sáṃ gā́ asmábhya dhūnuhi ॥ <br>
            </p>
            <p>
                ā́śrutkarṇa śrudhī́ hávaṃ nū́ cid dadhiṣva me gíraḥ । <br>
                índra stómam imám máma kr̥ṣvá́ yujáś cid ántaram ॥ <br>
            </p>
            <p>
                vidmā́ hí tvā vŕ̥ṣantamaṃ vā́jeṣu havanaśrútam । <br>
                vŕ̥ṣantamasya hūmaha ūtíṃ sahasrasā́tamām ॥ <br>
            </p>
            <p>
                ā́ tū́ na indra kauśika mandasānáḥ sutám piba । <br>
                návyam ā́yuḥ prá sū́ tira kr̥dhī́ sahasrasā́m ŕ̥ṣim ॥ <br>
            </p>
            <p>
                pári tvā girvaṇo gíra imā́ bhavantu viśvátaḥ । <br>
                vr̥ddhā́yum ánu vŕ̥ddhayo júṣṭā bhavantu júṣṭayaḥ ॥ <br>
            </p>
    <hr>
            <!-- Book 1, Hymn 11 -->
            <h2>Book 1, Hymn 11</h2>
            <p>
                índraṃ víśvā avīvr̥dhan samudrávyacasaṃ gíraḥ । <br>
                rathī́tamaṃ rathī́nãṃ vā́jānāṃ sátpatim pátim ॥ <br>
            </p>
            <p>
                sakhyé ta indra vājíno mā́ bhema śavasas pate । <br>
                tuvā́m abhí prá ṇonumo jétāram áparājitam ॥ <br>
            </p>
            <p>
                pūrvī́r índrasya rātáyo ná ví dasyanti ūtáyaḥ । <br>
                yádī vā́jasya gómata stotŕ̥bhyo máṃhate maghám ॥ <br>
            </p>
            <p>
                purā́m bhindúr yúvā kavír ámitaujā ajāyata । <br>
                índro víśvasya kármaṇo dhartā́ vajrī́ puruṣṭutáḥ ॥ <br>
            </p>
            <p>
                tuváṃ valásya gómato ápāvar adrivo bílam । <br>
                tuvā́ṃ devā́ ábibhyuṣas tujyámānāsa āviṣuḥ ॥ <br>
            </p>
            <p>
                távāháṃ śūra rātíbhiḥ práty āyaṃ síndhum āvádan । <br>
                úpātiṣṭhanta girvaṇo vidúṣ ṭe tásya kārávaḥ ॥ <br>
            </p>
            <p>
                māyā́bhir indra māyínaṃ tuváṃ śúṣṇam ávātiraḥ । <br>
                vidúṣ ṭe tásya médhirās téṣāṃ śrávāṃsi út tira ॥ <br>
            </p>
            <p>
                índram ī́śānam ójasā abhí stómā anūṣata । <br>
                sahásraṃ yásya rātáya utá vā sánti bhū́yasīḥ ॥ <br>
            </p>
            
    <hr>
            <!-- Book 1, Hymn 12 -->
            <h2>Book 1, Hymn 12</h2>
            <p>
                agníṃ dūtáṃ vr̥ṇīmahe hótāraṃ viśvávedasam । <br>
                asyá yajñásya sukrátum ॥ <br>
            </p>
            <p>
                agním-agniṃ hávīmabhiḥ sádā havanta viśpátim । <br>
                havyavā́́ham purupriyám ॥ <br>
            </p>
            <p>
                ágne devā́m̐ ihā́ vaha jajñānó vr̥ktábarhiṣe । <br>
                ási hótā na ī́ḍiyaḥ ॥ <br>
            </p>
            <p>
                tā́m̐ uśató ví bodhaya yád agne yā́si dūtíyam । <br>
                devaír ā́ satsi barhíṣi ॥ <br>
            </p>
            <p>
                ghŕ̥tāhavana dīdivaḥ práti ṣma ríṣato daha । <br>
                ágne tuváṃ rakṣasvínaḥ ॥ <br>
            </p>
            <p>
                agnínāgníḥ sám idhyate kavír gr̥hápatir yúvā । <br>
                havyavā́ḍ juhúvāsiyaḥ ॥ <br>
            </p>
            <p>
                kavím agním úpa stuhi satyádharmāṇam adhvaré । <br>
                devám amīvacā́tanam ॥ <br>
            </p>
            <p>
                yás tvā́m agne havíṣpatir dūtáṃ deva saparyáti । <br>
                tásya sma prāvitā́ bhava ॥ <br>
            </p>
            <p>
                yó agníṃ devávītaye havíṣmām̐ āvívāsati । <br>
                tásmai pavāka+ mr̥̄ḷaya+ ॥ <br>
            </p>
            <p>
                sá naḥ pavāka+ dīdivo ágne devā́m̐ ihā́ vaha । <br>
                úpa yajñáṃ havíś ca naḥ ॥ <br>
            </p>
            <p>
                sá na stávāna ā́ bhara gāyatréṇa návīyasā । <br>
                rayíṃ vīrávatīm íṣam ॥ <br>
            </p>
            <p>
                ágne śukréṇa śocíṣā víśvābhir deváhūtibhiḥ । <br>
                imáṃ stómaṃ juṣasva naḥ ॥ <br>
            </p>
    <hr>
            <!-- Book 1, Hymn 13 -->
            <h2>Book 1, Hymn 13</h2>
            <p>
                súsamiddho na ā́ vaha devā́m̐ agne havíṣmate । <br>
                hótaḥ pavāka+ yákṣi ca ॥ <br>
            </p>
            <p>
                mádhumantaṃ tanūnapād yajñáṃ devéṣu naḥ kave । <br>
                adyā́ kr̥ṇuhi vītáye ॥ <br>
            </p>
            <p>
                nárāśáṃsam ihá priyám asmín yajñá úpa hvaye । <br>
                mádhujihvaṃ haviṣkŕ̥tam ॥ <br>
            </p>
            <p>
                ágne sukhátame ráthe devā́m̐ īḷitá ā́ vaha । <br>
                ási hótā mánurhitaḥ ॥ <br>
            </p>
            <p>
                str̥ṇītá barhír ānuṣág ghr̥tápr̥ṣṭham manīṣiṇaḥ । <br>
                yátrāmŕ̥tasya cákṣaṇam ॥ <br>
            </p>
            <p>
                ví śrayantām r̥tāvŕ̥dho dvā́ro devī́r asaścátaḥ । <br>
                adyā́ nūnáṃ ca yáṣṭave ॥ <br>
            </p>
            <p>
                náktoṣā́sā supéśasā asmín yajñá úpa hvaye । <br>
                idáṃ no barhír āsáde ॥ <br>
            </p>
            <p>
                tā́ sujihvā́ úpa hvaye hótārā daíviyā kavī́ । <br>
                yajñáṃ no yakṣatām imám ॥ <br>
            </p>
            <p>
                íḷā sárasvatī mahī́ tisró devī́r mayobhúvaḥ । <br>
                barhíḥ sīdantu asrídhaḥ ॥ <br>
            </p>
            <p>
                ihá tváṣṭāram agriyáṃ viśvárūpam úpa hvaye । <br>
                asmā́kam astu kévalaḥ ॥ <br>
            </p>
            <p>
                áva sr̥jā vanaspate déva devébhiyo havíḥ । <br>
                prá dātúr astu cétanam ॥ <br>
            </p>
            <p>
                svā́hā yajñáṃ kr̥ṇotana índrāya yájvano gr̥hé । <br>
                tátra devā́m̐ úpa hvaye ॥ <br>
            </p>
    <hr>
    </div>
</body>
</html>
